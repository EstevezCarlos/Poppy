### Program

Program komputerowy to zestaw instrukcji dla komputera. Uruchomienie programu to wykonanie przez komputer instrukcji zawartych w programie. Komputer do działania wymaga programu podstawowego - systemu operacyjnego. System operacyjny zarządza podzespołami komputera i umożliwia uruchamianie innych programów. Najpopularniejsze systemy operacyjne to:

- w urządzeniach mobilnych - Android i iOS.
- w komputerach osobistych - Windows, macOS i Linux
- w serwerach - Linux i Windows

Połączenie określonego systemu z określonym sprzętem komputerowych nazywamy platformą.

### Język programowania

Język programowania to zbiór zasad wedle których instrukcje (program) zapisywane są jako tekst. Czytelny dla człowieka tekst tworzący program nazywamy kodem źródłowym.

W niektórych językach kod źródłowy jest jednocześnie programem. Języki takie nazywamy językami interpretowanymi, językami skryptowymi lub skryptami. Są one uruchamiane przez dodatkowy program zwany interpreterem. Przykładem interpretera jest przeglądarka internetowa - interpretuje ona kod napisany w językach HTML, CSS i JavaScript.

W pozostałych językach programem jest kod maszynowy - utworzony z kodu źródłowego w procesie zwanym kompilacją. Kod maszynowy nie jest czytelny dla człowieka, ale nie wymaga interpretera. Można też spojrzeć na to tak, że system operacyjny pełni rolę interpretera kodu maszynowego. Języki w których kompilacja jest konieczna nazywamy językami kompilowanymi, a program który dokonuje kompilacji nazywamy kompilatorem.

Część języków skryptowych również posiada kompilator. To, że kompilacja nie jest konieczna do uruchomienia programu, nie oznacza, że jest niemożliwa.